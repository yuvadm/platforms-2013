צא ולמד מה בין ש"ס למפלגות אחרות!.
בעוד שהמפלגות השונות מתהדרות בפרסום מצע רב מילים ועמוס אשליות המבטיח לבוחריהם הרים וגבעות לו רק יואילו לשלשל ביום הבוחר את פתקם את תיבת הקלפי. בעוד שאת אשליות המצע רובם הגדול של נציגי המפלגות אינם זוכרים יום לאחר הבחירות ואלא הזוכרים לא רואים בו יותר מאשר המלצה לא מחייבת.

יסודותיה ועקרונותיה האמיתיים של ש"ס מתבססים במלואם על ספר הספרים התנ"ך, השולחן ערוך ועל הנהגותיו והנחיותיו של גדול הדור הגאון הרב עובדיה יוסף שליט"א.

נציגי ש"ס חיים את מצע המפלגה יום יום ושעה שעה. בתפילה, בלימוד באורח חייהם ועל פי הלכותיו של מרן שליט"א.
ש"ס חיה את מצעה נושמת אותו ופועלת על פיו כשכל שאלה, סוגיה או הכרעה במישור הלאומי החברתי והדתי כאחד באה לפני מרן שליט"א ואת אשר יורה אותו תעשה!

מצע כזה הוא דרך חיים הנשען על מסורת ומורשת של אלפי שנים, הוא אינו תלוי במצב פוליטי כזה או אחר, הוא אינו משתנה משנה לשנה או מבחירות לבחירות כפי שאנו רואים במפלגות אחרות, והעיקר הוא רואה רק את טובת עם ישראל מול עיניו.

תנועת ש"ס מסתפקת בפרסום מסמך המפרט את עקרונותיה במישור הלאומי כלכלי החברתי והדתי. מסמך אליו היא חותרת להגיע ואותו היא שואפת להנחיל לאזרחי ישראל מתוך אמונה עמוקה כי רק תורת משה והנהגת גדולי הדור שהיו לנו למשען ולמגן במשך אלפי שנות דור יוכלו לעמוד לנו גם עתה.
המסמך המפורט:

תנועת ש"ס הציבה שתי מטרות מרכזיות

    להחזיר עטרה ליושנה
    קידום הצדק החברתי 


תנועת ש"ס מאמינה בקיומה של מדינת ישראל כמדינת העם היהודי, המושתתת על ערכי הדמוקרטיה על פי תורת ישראל.

תנועת ש"ס שואפת לקבץ את כל נידחי ישראל מכל הגלויות, כדי לבנות בית יהודי במדינה יהודית גדולה וחזקה בכל שטחי ארץ ישראל.


"ממזרח אביא זרעך וממערב אקבצך. אומר לצפון תני, ולתימן אל תכלאי, הביאי בני מרחוק ובנותי מקצה הארץ" (ישעיהו, מ"ג)

מדיניות שלום
ש"ס דוגלת בסובלנות ביחסים שבין מגזרי החברה בישראל. תנועת ש"ס סבורה כי השלום מתחיל בתוכנו, באחווה בין הקבוצות השונות בחברה, ביחס של שוויון, ובכיבוד זכויותיהם של בני קבוצות דתיות אחרות.

תנועת ש"ס מבקשת ושואפת לחיות בשלום ובבטחון עם שכנותינו מדינות ערב, על פי סידורי בטחון שמטרתם להגן על כל נפש מישראל.
אין לקבל הסדר המבוסס על תכתיבים של מדינות אחרות, או על הימור בעתיד העם בישראל.
ירושלים אינה נושא למיקוח או לחלוקה.


חינוך
"מושיבין מלמדי תינוקות בכל מדינה ומדינה, ובכל פלך ופלך ובכל עיר ועיר... שאין העולם מתקיים אלא בהבל פיהם של תינוקות של בית רבן" (רמב"ם, הלכות תלמוד תורה, פ"ב).

"מצווה על כל חכם וחכם בישראל ללמד את כל התלמידים... שנאמר:'ושיננתם לבניך'. מפי השמועה למדו בניך - אלו תלמידיך" (רמב"ם, הלכות תלמוד תורה, פ"א).

במסגרת סדרי העדיפויות הלאומיים יש להציב את תחום החינוך בראש. החינוך וההשכלה הנם המנוף העיקרי לקידום האדם והחברה הישראלית, בחברה העכשווית ולקיום מדינת ישראל. חיזוק החינוך התורני והנחלתו לכלל ילדי ישראל, בכל זרמי החינוך, יתרום תרומה משמעותית לביסוסנו כחברה, וכעם היונק ידע וערכים מתורת ישראל וממסורתו המפוארת. הכרת תרבויות ומסורות שונות, נחלתן של העדות בישראל, יתרמו לכבוד ולסובלנות בין חלקיה השונים של החברה.
לפיכך תפעל תנועת ש"ס לקידום הנושאים הבאים:
הקפדה על הקצאה שוויונית של התקציבים לחינוך בין כל זרמי החינוך ובין הפריפריה והמרכז.
הקטנת מספר התלמידים בכיתות.
שיפור מעמדם של המורים והעלאת שכרם.
חינוך חינם מגיל הגן ועד לסיום הלימודים התיכוניים והישיבתיים
הבטחת משאבים מלאים לשילובם של ילדים עם צרכים מיוחדים במסגרות חינוך רגילות.
חידוש מפעל ההזנה בבתי ספר מכל הזרמים, בהשתתפות מימון של ההורים, על פי יכולתם הכלכלית.
הכשרה מקצועית לכל חייל משוחרר וראש משפחה חסר מקצוע.


כלכלה
בשנים האחרונות התבססה בישראל אידיאולוגיה כלכלית שמרנית המאמצת ומקדשת את ערכי הגלובליזציה, התחרות החופשית, הפרטת מוסדות רווחה ושירותים, ומעורבות קטנה של הממשלה במשק. תנועת ש"ס מאמינה כי הערכים האלו במתכונתם הגורפת מאיימים על צביון המדינה, כפי שהוכח גם בימים אלה, ופוגעים במסכת הערכים היהודים החשובים של שוויון, צדקה, חמלה וערבות הדדית. כתוצאה מכך הוחרפה תופעת אי השוויון הכלכלי, האבטלה והעוני ביחד עם גידול בלתי נסבל בפערים החברתיים. כל אלו מביאים אוכלוסיות רבות אל מצב של חוסר בטחון תעסוקתי וחוסר בטחון תזונתי. תחושת הסולידאריות החברתית נשחקה מאד.

כלכלה חברתית בריאה היא יסוד לקיום חברה שוויונית מוסרית וצודקת. לפיכך תפעל תנועת ש"ס לקידום הנושאים הבאים:
חלוקה צודקת של ההון, המשאבים הלאומיים וההזדמנויות העסקיות בין מגזרים שונים באוכלוסיה.
שיקום קצבאות הילדים.
הצבת יעד אבטחת תעסוקה ויעד צמצום העוני כמדיניות ממשלתית.
יצירת רשת בטחון לחסכון הפנסיוני במדינה.
תיקון חוק פנסיה חובה, שיבטיח חיים בכבוד לפורשים ממעגל העבודה.
הגדלת ההשקעות בתשתיות לאומיות כמנוף להנעת גלגלי המשק ולהעלאת הצמיחה הכלכלית.
הגדלת התמריצים במיסוי למשתכרים משכורות נמוכות מהשכר הממוצע במשק לכלל אזורי הארץ.
יישום והכרה בהוצאות של אמהות עובדות למעונות יום ולעזרה בבית לצרכי מס.
צמצום משמעותי של היקף העובדים הזרים, מדיניות של "שמים סגורים" והגנה על זכויותיהם של אלה המועסקים בהיתר.


עבודה
"יגיע כפיך כי תאכל, אשריך וטוב לך" (תהילים קכ"ח)
"מעלה גדולה היא למי שהוא מתפרנס ממעשה ידיו"
(רמב"ם הלכות תלמוד תורה פ"ג)

תנועת ש"ס רואה בזכות לעבודה זכות בסיסית שמחובתה של הממשלה להבטיח לכל אזרחיה. ביחד עם תנאי שכר ותנאי עבודה הוגנים המאפשרים חיים בכבוד. כיום נמצאים עובדים רבים מתחת לקו העוני בגלל תנאי העסקה לא הוגנים. הם מנוצלים ואינם רואים אופק תעסוקתי ברור ומכובד. לפיכך תפעל תנועת ש"ס לקידום הנושאים הבאים:
העלאת שכר המינימום הדרגתית ב- 25%
ביטול הסדרי העסקה זמניים של עובדים באמצעות חברות כח אדם.
איסור גורף על העסקת עובדי קבלן במשרדי הממשלה וחברות ממשלתיות ובכל הגופים והארגונים המתוקצבים על ידי המדינה.
הרחבת ההכרה בכל רכיבי השכר כרכיבים המוכרים לצרכי חישוב פנסיה.


רווחה, עוני ומניעתו
תנועת ש"ס תומכת בביסוס מדינת ישראל כמדינת רווחה, הבנויה על ערכי שוויון, צדק חברתי וסולידאריות קהילתית. מדיניות זו מחייבת הצבת צרכי האזרח ורווחתו, וצרכי האוכלוסיות החלשות במרכז סדר היום הלאומי. מערך הביטחון הסוציאלי, התעסוקה, הרווחה, החינוך, הדיור והבריאות הם לב מדינת הרווחה. לפיכך תפעל תנועת ש"ס לקידום הנושאים הבאים:
חקיקת סל שרותי רווחה חובה אשר יבטיח אספקת סל שירותים בסיסי לכל ילד, זקן, נכה ומשפחה הלוקה בתפקודה.


זכויות סוציאליות
"מעולם לא ראינו ולא שמענו בקהל מישראל שאין להם קופה של צדקה" (רמב"ם, הלכות מתנות עניים, פ"ט)
"מצוות עשה ליתן צדקה, לעניים כפי מה שראוי לעני... שנאמר 'פתוח תפתח את ידך לו' ונאמר 'והחזקת בו גר ותושב וחי עמך ונאמר ,וחי אחיך עמך'" (רמב"ם, הלכות מתנות עניים, פ"ז)

תנועת ש"ס תפעל לחקיקת חוק זכויות חברתיות שיאגד את הזכויות הבסיסיות בתחומים הבאים: הזכות לחינוך, הזכות לעבודה, הזכות לבריאות, הזכות לדיור, הזכות לשירותי רווחה, הזכות לביטחון סוציאלי.

תנועת ש"ס רואה את חובתה של המדינה לדאוג למימוש זכויות אלו. באחריות המדינה לסייע לקבוצות נזקקות להשגת יעדים אלו תוך שמירה על כבוד האדם וערכיו התרבותיים והמסורתיים.

תנועת ש"ס רואה במוסד לביטוח לאומי מכשיר מרכזי הפועל לצמצום תופעת העוני ואי-השוויון הכלכלי. תנועת ש"ס רואה את רשתות המגן של הביטחון הסוציאלי לב מדינת הרווחה. "והדרת פני זקן" – ההגנה ואיכות החיים של הקשישים היא ערך עליון במסורת היהדות ובכל חברה נאורה. לפיך תפעל תנועת ש"ס לקידום הנושאים הבאים:
חיזוק מעמדו העצמאי של המוסד לביטוח לאומי.
שמירה על כח הקניה של גמלאות הביטוח הלאומי כגמלאות מכח ביטוח ומכוח חקיקה ממשלתית (במימון ממשלתי), על ידי הצמדת הגמלאות לקשישים, לילדים ולנכים לשכר הממוצע במשק ועל ידי בלימת מדיניות השחיקה של הקצבאות.
העלאת קצבאות הזקנה באופן הדרגתי לרמה של 1/3 מהשכר הממוצע במשק.
שיקום קצבאות ילדים.


בריאות
תנועת ש"ס תפעל לשמור על יישום חוק ביטוח בריאות ממלכתי מתוך תפיסת הרפואה כרפואה ציבורית שוויונית. תנועת ש"ס רואה כערך עליון הבטחת נגישות הוגנת ושוויונית לשירותי בריאות ציבוריים לכל אזרחי המדינה. לשם כך המדינה צריכה לסבסד שירותי בריאות ייחודיים הנובעים מחידושי הרפואה. לפיכך תפעל תנועת ש"ס לקידום הנושאים הבאים:
מתן סל תרופות מצילות חיים ומאריכות חיים לכל אזרחי המדינה.
הכללת הפסיכיאטריה והגריאטריה לסל שירותי הבריאות המסופק על ידי קופות החולים.
איחוד כל השירותים לאוכלוסיית הקשישים למסגרת ארגונית מקצועית אחת.
תאום כל השרותים לאנשים עם מוגבלויות במסגרת ארגונית אחת.
הטבות לנכים ומוגבלים .


בינוי ושיכון
"שמחה לאדם בשעה שהוא דר בתוך שלו" ( ירושלמי, מועד קטן ב',ד')

תנועת ש"ס תפעל לקידום מסלולי סיוע בדיור ופתרונות דיור הוגנים. תנועת ש"ס מאמינה כי המדינה חייבת לספק רשת בטחון לקורת גג לכל האזרחים. לפיכך תפעל תנועת ש"ס לקידום הנושאים הבאים:
יצירת מלאי דיור ציבורי ודיור להשכרה מסובסדת ארוכת טווח, שיסייע בפתרונות דיור זמינים לאוכלוסיות החלשות בישראל.
סיוע לחסרי דירה ולמשפחות החיות בצפיפות.
סיוע לזוגות צעירים ולמשפחות עם שלושה ילדים ומעלה למן יצירת תנאי דיור הולמים.
סיוע בשכר דירה מוגדל לנכים קשים, לקשישים, למשפחות חד-הוריות ולמשפחות ברוכות ילדים.
החזרת מענקי הסיוע לרכישת דיור לזוגות צעירים עפ"י מצבם הכלכלי.


צרכי דת
"כל מקום שיש בו עשרה מישראל צריך להכין לו בית שיכנסו בו לתפילה בכל עת תפילה ומקום זה נקרא בית כנסת". (רמב"ם, הלכות תפילה, פי"א)

מדינת ישראל היא מדינת העם היהודי. מוסדות הלאום היהודי והדת היהודית שלובים זה בזה ופועלים על פי רוח התורה היהודית. תנועת ש"ס מאמינה כי חוסנה הפנימי של המדינה מושתת על האמונה בבורא עולם ועל קיום מצוות התורה. תוך שמירת הסטאטוס קוו במדינה, כדי לשמור על צביונה היהודי. יחד עם זאת תנועת ש"ס רואה את חובתה של המדינה לספק גם את צרכי הדת של בני הדתות החיים במדינה. לפיכך תפעל תנועת ש"ס לקידום הנושאים הבאים:
הקמת מתקנים לצרכי דת בכל הארץ.
הקמת מקוואות ובתי כנסת ברחבי הארץ.
הקמת מוסדות לימוד ומחקר העוסקים במורשת הדתית.
שמירה ותחזוקה של מקומות דת .
גישה חופשית ומסודרת למקומות דת.
תמיכה במוסדות תורניים.


סביבה
תנועת ש"ס מאמינה בשימור הטבע והנוף כחלק חשוב בחיינו על אדמת ארץ הקודש. לטיפוח איכות הסביבה משמעות יהודית עמוקה, כחלק משמירה על היצירה האלוהית. לפיכך תפעל תנועת ש"ס לקידום הנושאים הבאים:
חקיקת חוקים שמטרתם הגנה על הטבע, על מקורות המים ועל חופי הים.
יחס מועדף לבנייה המתחשבת בערכי הטבע.
הגבלת תעשיות הפוגעות, הורסות ומזהמות של תשתיות הטבע הלאומיות.


פיתוח הארץ
"קול קורא במדבר פנו דרך ה' ישרו בערבה מסילה לאלוקינו. כל גיא ינשא וכל הר וגבעה ישפלו והיה העקוב למישור והרכסים לבקעה" (ישעיהו, מ')

תנועת ש"ס תומכת בפיתוח כל חבלי ארץ ישראל: יהודה ושומרון, פיתוח הנגב והגליל . לפיכך תפעל תנועת ש"ס לקידום הנושאים הבאים:
המשך פיתוח ההתיישבות ביהודה ושומרון על פי החלטות הכנסת והממשלה.
פיתוח הנגב והגליל לחיזוק אוכלוסיית הפריפריה.
מיקוד החוק לעידוד השקעות הון לצורך הקמת ומעבר של מפעלים עתירי ידע וטכנולוגיות מתקדמות בישובי הפריפריה.
פיתוח תשתיות תחבורה שיקרבו את המרכז אל הפריפריה.
מתן מענקים לרכישת דיור בפריפריה.
תקציבים מוגדלים למוסדות חינוך ואקדמיה בפריפריה.


הבטיחות בדרכים
"ונשמרתם מאוד לנפשותיכם "
תאונות הדרכים גובים מחיר דמים קשה בישראל:  חלק ממשפחות הנפגעים מגיעות לחרפת רעב וחיות בעוני. הנושא הינו חברתי – הומאני, ובנוסף, יש לו השלכות כלכליות על משק המדינה.
תנועת ש"ס תתמוך בתכנית לאומית, רב-תחומית ורב-שנתית למאבק בתאונות הדרכים, אשר תביא להפחתה משמעותית במספר התאונות, בהרוגים ובפצועים קשה, בתוך 3-5 שנים.
לכל אזרח בישראל הזכות לחיים בטוחים והגנה גם בדרכים. הפעולות לבטיחות בדרכים מצילות חיים, חוסכות נפגעים ומצמצמות את מעגל הסבל.
הפחתה במספר תאונות הדרכים אפשרית, מצויה בהישג יד ומהווה אינטרס לאומי חברתי וכלכלי. המאבק בתאונות הדרכים חייב להיות בראש סדר העדיפות הלאומי.
תנועת ש"ס תדאג לביסוסה של הרשות הלאומית לבטיחות בדרכים כרשות עצמאית, להגברת סמכויותיה ולחיזוקה.
תנועת ש"ס תפעל להקמת ועדה סטטוטורית לבטיחות בדרכים בכנסת אשר באחריותה כל ההליכים הפרלמנטאריים העוסקים בבטיחות בדרכים באופן ישיר או עקיף.
תנועת ש"ס תלחם בקביעות ובהתמדה למען מיגור נגע תאונות הדרכים בישראל ולהעלאת המודעות לבטיחות.
תנועת ש"ס תקדם את החינוך וההסברה לתרבות הבטיחות במסגרות החינוכיות, החל מגיל גן ועד בגרות, כולל תכניות לכל המגזרים והזרמים בחברה הישראלית.
תנועת ש"ס תיתן תשומת לב מיוחדת לבטיחות הולכי הרגל, רוכבי אופניים ומשתמשי הדרך הפגיעים יותר (בפרט: ילדים וקשישים). מדינת ישראל, הברוכה באקלים נוח ותנאים מישוריים, צריכה ליצור תשתיות בטיחותיות למשתמשי הדרך הלא ממונעים.


העצמת נשים
הנשים הן עמוד השדרה לתפקוד התא המשפחתי ולחוסן החברה. תנועת ש"ס רואה חשיבות מרובה בקידום השוויון כלפי הנשים בחברה ובעידוד ההשכלה והשתלבותן בתעסוקה. בעזרת ההשכלה והשתלבות בעבודה תוכלנה הנשים לפרוץ את מסגרות העוני והמצוקה, להשתלב בחברה בעמדת חוזק כלכלי והערכה עצמית גבוהה. תנועת ש"ס הקימה ארגון נשים, "מרגלית אם בישראל" שתפקידו לקדם את עניני הנשים בחברה הישראלית בתחומי ההשכלה, העבודה, הרווחה, החינוך והמשפחה. לפיכך תפעל תנועת ש"ס לקידום הנושאים הבאים:
עידוד והכוונת נשים לרכוש השכלה מקצועית ואקדמית.
העדפה מתקנת כלפי נשים במקומות עבודה ממשלתיים וציבוריים.
הכרה בהוצאות הבית (מטפלת לילדים, מעון יום, צהרון ועזרה בניקיון הבית) של נשים עובדות לצורכי מיסוי. 