

רקע

רבים מניחים כי התנועה המתנגדת לפורנוגרפיה מסכנת את חופש הביטוי והפרט. על סמך ההנחה הזאת, אנשים שוקלים את חשיבות חופש הפרט אל מול ההשפעות המזיקות של הפורנוגרפיה. אנחנו מתנגדים לגישה הזאת, ואנו רואים את עצמנו כמתנגדים לפורנוגרפיה, ותומכים בחופש הפרט.

אנחנו מאמינים שהאינטרנט הוא מקום ציבורי ושיש לכל אזרח את הזכות להשתמש בו מבלי לסכן את ילדיו. לצד זכות וחופש הביטוי של כל אזרח מונחת זכות וחופש התנועה במרחב הציבורי מבלי להינזק.

האינטרנט הפך בשנים האחרונות למרחב ציבורי חדש. ברשות הרבים הפיזית ישנם כללים ברורים של אסור ומותר. במרחב הווירטואלי כללים אלו פשוט התאדו. בחסות חופש המידע ילדינו נחשפים לתכנים פוגעניים ברמות החמורות ביותר. הטלת האחריות לסינון החומר על כל משתמש קצה, היא למעשה הפקרת רשות הרבים החדשה שלנו.

נזקים

    ילד ממוצע נחשף לפורנוגרפיה באינטרנט בגיל 10, וילדים בני 12 עד 17 הם הצרכנים הגדולים ביותר של פורנוגרפיה באינטרנט.
    חשיפה מוקדמת לפורנוגרפיה גורמת לליקויים בהתפתחות הנורמטיבית של ילדים ומובילה להתמכרויות.
    כ-30% מבני הנוער (הבנים) שגולשים באינטרנט מכורים לפורנוגרפיה.
    פורנוגרפיה מגדילה את הסבירות לפשיעה מינית.
    פורנוגרפיה היא גורם מרכזי לביקוש הגדל בסחר בנשים.
    ברוב מקרי הגירושין בשנים האחרונות, לאחד מבני הזוג היה עיסוק אובססיבי באתרי פורנוגרפיה.

אנחנו מודאגים מהנזק הנגרם לילדים ונוער ומעוניינים למצוא פתרונות מעשיים לבעיה.

אנחנו מאמינים שאם לא נטפל בבעיה היום אז בעוד 20 שנה הנזקים לחברה יהיו בלתי הפיכים. אנו דואגים לדור הבא. 

פתרונות

כיעד ראשוני אנחנו מבקשים לקדם את הקמתה של רשות למלחמה בסם החדש בדומה לרשות למלחמה בסמים ואלכוהול.

בנוסף, ברצוננו לקדם חוק שיחייב את ספקיות האינטרנט לסנן פורנוגרפיה, כך שרק מי שיבקש, יקבל אינטרנט ללא סינון. לפי סקר של מינה צמח 70% מהציבור תומך בהצעת חוק שכזאת.

אנו מקווים שתצטרפו אלינו למאבק הזה.
