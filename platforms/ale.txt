מצע "עלה ירוק – הרשימה הליברלית"

עלה ירוק – הרשימה הליברלית היא מפלגה ליברלית א-סקטוריאלית שתפעל ליישום רפורמות ליברליות בממשלת ישראל. אנו נפעל להעברת סמכויות מהממשלה לפרט ולקהילה על מנת להגדיל את כוחו של האזרח. אנו מאמינים כי בשורשם של רבים מהשסעים בחברה הישראלית עומדת מדיניות ממשלתית מיותרת ומזיקה. לתפיסתנו חברה בריאה מתחילה מקבלת העיקרון "חייה ותן לחיות" ברוב תחומי החיים.
עקרונות יסוד

    חירות האדם – חברה מודרנית, ליברלית ותוססת תלויה בחופש הביטוי והעיתונות, בחופש הדת והחופש מדת, בחופש התנועה ובחופש ההתאגדות. בחברה מתוקנת כל אדם ריבון על חייו ואינו כפוף לשרירות לבם של פקידי הממשלה כל עוד לא פגע בגופו או ברכושו של אחר. תפקידה המרכזי של הממשלה הוא להגן על חירות אזרחיה כך שיוכלו לנהל את חייהם בשלווה כרצונם, ללא חשש לאלימות וכפייה מצד הממשלה, אזרחים אחרים או איומים חיצוניים.
    שמים את הקהילה לפני הממשלה – אנו מאמינים כי רבים מהתפקידים שלקחה על עצמה ממשלת ישראל יכולים להתבצע באופן חכם יותר, רחום יותר ונכון יותר במסגרת קהילתית. לקיחת סמכויות רבות לידי הממשל המרכזי גורמת להחלשות ואף התפוררות המסגרת הקהילתית ולכך שהבעיות אותן בקשה הממשלה לפתור רק מתעצמות ומתפשטות. אנו נפעל להעברת סמכויות רבות מהממשלה למסגרת הקהילתית.

חברה

    מקשיבים לקול ההיגיון – שמים סוף ל"מלחמה בסמים". המלחמה בסמים, במיוחד בסמי הקנאביס, היא למעשה מלחמה בכמיליון אזרחים נורמטיבים. המלחמה בסמים לא הביאה להפחתת צריכת הסמים אלא ליצירתה של תעשיית הברחות והפצת סמים אשר מהווה את הליבה לתרבות פשע נרחבת, מרתקת משאבים מהמשטרה, מצה"ל ומבתי המשפט, פוגעת בכך ביכולת הממשלה להגן על אזרחיה מפני פשעים אלימים ואף מגדילה בעקיפין את יוקר המחייה. לתפיסתנו יש לחדול ממדיניות הרסנית זו, ובעקבות מדינות מתוקנות אחרות, לפעול למען מדיניות אי הפללה ("דה-קרימינליזציה") של סמי הקנאביס, ובטווח הארוך יותר, למען לגליזציה שלהם. בנוסף נחתור לשינוי גישת הטיפול בבעיית הסמים הקשים, מגישה פלילית מיושנת לגישה שיקומית ובריאותית (גישה שנוסתה ונחלה הצלחה חד משמעית בפורטוגל). בנוסף על כך, נפעל לביטול רישומים פליליים בגין עבירות צריכת קנאביס.
    מפרידים את מוסדות הדת מהמדינה ומחזירים אותם לפרט ולקהילה. דת היא עניין פרטי של כל אדם ואדם. מעורבות הממשלה במוסדות הדת גרמה לכפייה פסולה, לאפליית רווקים ורווקות לעומת זוגות נשואים, לאיסור על תחבורה ציבורית בשבת, לבזבוז כספי מיסים, להכפפת הדת למוסדות המדינה ולרגשות איבה מיותרים בין חילוניים ודתיים. נישואים לתפיסתנו הם עניין פרטי וניתן להסדירם באמצעות חוזים וטקסים שיבחרו מרצון ע"י בני הזוג, בהתאם למסורתם ואמונותיהם, כפי שהיה במשך אלפי שנים. לכן איננו רואים מקום לממשלה בסיפוק שירותי דת; אנו תומכים בנישואים אזרחיים ולבסוף בביטול רישום הנישואים וסגירת משרד הדתות.
    מקצרים את משך השירות, מפסיקים לגייס חיילים מיותרים ומציעים שכר הוגן. צה"ל כיום אינו מקיים שוויון בנטל, גם לא בין החיילים שמתגייסים לשורותיו. חלק מהחיילות והחיילים מגויסים לתפקידים קשים ומסוכנים מבלי שיראו תגמול ממשי על כך, וחלק מגויסים למערכים מיותרים המאופיינים באבטלה סמויה וחוסר יעילות משווע. כל הוועדות שבדקו את הנושא, בן-בסט, שפר וברודט, קבעו כי ניתן לקצר את משך השירות בצה"ל מבלי לפגוע בתפקודו. לצערנו הממסד הפוליטי הישן לא קידם רפורמה זו ולכן אנו נפעל לכך. לצד קיצור השירות והחיסכון במשאבי הצבא יש להפוך יותר ויותר מסלולים בצה"ל למסלולי התנדבות במתכונת מקצועית כששכר הוגן בצידם. צה"ל יוכל לבחור איזה חיילים הוא פוטר מגיוס, ובתנאי שכל חייל שיגויס יזכה לתגמול הוגן בהתאם לתפקידו.
    אומרים לא למאגר הביומטרי. אנו מתנגדים מכל וכל לתכנית להקמת מאגר ביומטרי שתכפה על אזרחי ישראל למסור את נתוניהם הביומטריים בניגוד לרצונם. זאת על אחת כמה וכמה נוכח דליפתם בעבר של מאגרי מידע ממשלתיים דומים והשימוש למטרות זדון שנעשה בהם. אין אלא לשער שגם מאגר זה ידלוף, דבר אשר יפשט, בין השאר, את זיהוים של ישראלים על ידי גורמים עוינים בארץ ובחו"ל. גם מבלי שידלוף המאגר פגיע לשימוש לרעה. למשל נוכח שיעורי הרשעה בפלילים בישראל המתקרבים ל-100% המאגר פותח פתח לשחיתות הכוללת שתילת ראיות ו"קיצורי דרך" משטרתיים בחקירה. את כל מטרות המאגר ניתן להשיג בפשטות על ידי תעודות זהות חכמות שאינן פוגעות בפרטיות האזרח ואנו נקדם תכנית זו כחלופה למאגר.
    שומרים על החופש הדיגיטלי שלנו. פרטיות היא חלק בלתי נפרד מחברה חופשית. אנו נתנגד לכל ניסיון ממשלתי לרגל אחר תעבורת האינטרנט של אזרחים ישראלים. אנו נפעל לכך שכל נכסי הקניין הרוחני הממשלתיים ישוחררו לרשות הכלל ויועמדו לשימוש חופשי, ובכלל זאת כל מידע ממשלתי שאינו מסווג. ממשל שקוף הנתון לבחינה ציבורית הוא ממשל מושחת פחות וקשוב יותר לרצון הציבור.
    מעבירים את החינוך לקהילה ומאפשרים בחירה בחינוך. לתפיסתנו חינוך שמנוהל במסגרת קהילתית יהיה קשוב יותר לצורכי כל תלמיד והוריו בהשוואה למערכת חינוך ריכוזית המנוהלת על ידי משרד החינוך. אנו תומכים לפיכך ברפורמה מבנית מהותית במערכת החינוך שתייצר לקהילות ומוסדות חינוך אוטונומיה לנהל את עצמם בניגוד למצב השורר כיום בו תכנון "מלמעלה למטה" נכפה עליהם ע"י משרד החינוך. אנו נפעל לאפשר לכל הורה את החופש לבחור את מוסד הלימודים עבור ילדו. בנוסף נחתור להעניק לבתי הספר השונים חופש רב יותר בקביעת תכנית הלימודים בכדי לאפשר גיוון ופלורליזם בהתאם לצרכים השונים והייחודיים של כל ילד. במקום שיטת ההקצאה הממשלתית של תקציבי החינוך על ידי פקידי העירייה אנו תומכים בשיטת השוברים (וואוצ'רים) המאפשרת לכל הורה לקבוע איזה מוסד יקבל את תקציב החינוך עבור ילדו ובכך להפוך את היחס להורה מ"מטרד" ללקוח. איננו רואים כל פסול בכך שתתאפשר תחרות חופשית בין בתי הספר אלא נהפוך הוא; אנו סבורים כי תחרות תביא לשיפור החינוך ולהפיכתו לקשוב יותר לצרכים השונים העולים מהתלמידים והוריהם. לא ניתן לארגוני המורים להמשיך ולסכל כל רפורמה מבנית במערכת החינוך הכושלת.
    מוציאים את ענף ההימורים מזרועות הפשע המאורגן. ממשלת ישראל פצחה במלחמה כנגד כל משחק הכרוך בהימורים, לרבות משחק הפוקר ("חוק הפוקר") ומגוון משחקי מזל ומשחקים אחרים. מלחמה זו הביאה לכך ששוק זה מנוהל כולו באופן שחור על ידי הפשע המאורגן ומניב לו רווחים נאים בחסות ממשלת ישראל. אנו רואים בעמדה זו צביעות ברורה נוכח מונופול ההימורים הממשלתי בדמות מפעל הפיס והטוטו שמאפשרים, ואף מקדמים הימורים. יתרה מכך, איסור זה מונע מאילת ומערים אחרות להצטרף לשורות ערי תיירות מערביות אחרות המציעות שירותי קזינו, ובכך אובד פוטנציאל תיירותי רב. אנו נפעל לפיכך לביטול האיסור על ההימורים, הוצאת התחום מידי הפשע המאורגן והפעלת פיקוח שיימנע מאנשים לאבד את כל ממונם. בנוסף נפעל למען הקמת קזינו באילת כיאה לעיר תיירות מודרנית.
    מוציאים את ענף הזנות מזרועות הפשע המאורגן. בדומה לענף ההימורים, המלחמה בזנות גרמה לזונות להתחבא מהמשטרה ולכן אלצה אותן לפנות לסרסורים לצורך הגנה ואכיפת חוזים. מצב זה פוגע קודם כל בזונות. אנו נפעל להסדרת הזנות, בראש ובראשונה למען הזונות עצמן; למען שיפור תנאי חייהן ויכולת הקהילה לסייע להן. לצד הסדרת הזנות החוקית נפעל להגברה משמעותית של האכיפה כנגד תופעות האונס והסחר בנשים.
    משחררים את שוק התקשורת ומאפשרים ריבוי ערוצי טלוויזיה וחברות כבלים. אנו נפעל לניתוקה המוחלט של העיתונות בפרט, והתקשורת בכלל, מהממשלה. תקשורת שקיומה תלוי בגוף שאותו מוטל עליה לבקר אינה מסוגלת למלא את תפקידה כראוי. יש לאפשר לכל אדם להפעיל ערוץ טלוויזיה ללא צורך בזיכיון וללא פיקוח ממשלתי ולאפשר לכל אדם לספק שירותי טלפון ואינטרנט, בארץ ולחו"ל, ללא צורך ברישוי ממשלתי. יש לסגור את משרד התקשורת, את הרשות השנייה, את המועצה לשידורי כבלים ולווין, את מנהלת הסדרת השידורים לציבור ואת המועצה לביקורת סרטים. יש לבטל את אגרת הטלוויזיה ולסגור את רשות השידור ואת גל"צ; אלו אינם מתפקידיה של המדינה.

כלכלה

    מוזילים את מחירי הדיור, מחזירים את הקרקעות לעם ומפשטים את הליכי הבנייה. ישנן שתי סיבות עיקריות למחירי הדיור הגבוהים בארץ. ראשית, ממשלת ישראל שולטת על כ-93% מקרקעות המדינה באמצעות גוף מושחת ומסורבל בשם מנהל מקרקעי ישראל. המחסור באישורי המנהל גורם להיצע קרקעות נמוך באופן מלאכותי ולכן – למחירי דיור מופקעים. אנו נפעל להשיב את קרקעות המדינה לבעליהן האמיתיים – העם. נקדם את הוצאתם למכרז של כל קרקעות המנהל (למעט שמורות טבע, תוואי תשתיות, מתקני צבא וממשל וכדומה) במכרזים הוגנים ושקופים, והדבר יביא להפחתה מידית במחירי הדיור. שנית, יוקר המגורים בישראל גבוה בשל הליכים בירוקרטים מורכבים וחסרי כל הגיון. במדד "התמודדות עם אישורי בנייה" של הבנק העולמי ישראל מדורגת במקום ה-139 בעולם מתוך 180 מדינות , אחרי אלג'יריה, טוגו ומוזמביק. כשאי אפשר לצלוח את הבירוקרטיה, מה הפלא שההיצע לא גדל והמחירים בשמיים? אנו נאמץ את תכנית "קו ישר" לרפורמה מקיפה בהליכי התכנון והבנייה כך שישראל תתקדם לסטנדרט מערבי, וכן נפעל לביטול מס השבח, שההכנסות ממנו זניחות אך הנזק ממנו גדול.
    משחררים את המשק לתחרות אמיתית – פותחים לתחרות מונופולים ממשלתיים. שחרור המשק מחוקים המונעים כניסת מתחרים, והמדכאים יזמות וחדשנות, הוא הדרך הטובה ביותר להילחם בריכוזיות, באבטלה וביוקר המחייה. מקור המונופולים והקרטלים בישראל – יסודו בחקיקה ממשלתית הפוגעת בחופש העיסוק. אנו נפעל לביטול שיטת ה"מועצות" בתחום החקלאות אשר מכתיבות מכסות ייצור, מחירים ועוד: מועצת החלב, מועצת הזיתים, מועצת הצמחים, מועצת הדבש ושאר המועצות. אף נפעל למען ביטול מונופולים כמו מונופול המלט של חברת נשר, ולמען הפרטת מונופולים ממשלתיים כמו חברת החשמל והנמלים. עובדי המונופולים מושכים משכורות מופקעות תחת איומי שביתה וגם נוכח חובות ענק כמו חוב חברת החשמל העולה על 70 מיליארד שקלים. את חברת החשמל יש לפרק לתחנות כוח שונות ולהנפיקן בבורסה באופן שקוף. באופן דומה נפעל לביצוע רפורמה מקיפה ברכבת ישראל. את מונופול הנמלים יש לפרק לעשרות מסופים שונים ולהעמיד כל מסוף למכרז, כך שתתקיים תחרות ביניהם. יש לאפשר כניסה לארץ של בנקים וחברות ביטוח זרות ולאפשר הקמת בנקים חדשים. אנו נפעל להפיכת כלכלת ישראל לכלכלה מערבית ומפותחת. ביטול חסמים מיותרים אלה יביא לעלייה ניכרת בכוח הקנייה בישראל.
    מעצימים ארגוני צדקה קהילתיים ומקומיים. מעצימים ארגוני צדקה קהילתיים ומקומיים. ביטוח לאומי הוא גוף בירוקרטי, בזבזני ואכזרי שפעמים רבות מידי מעניק לאלו שלא מגיע להם, ומונע מאלו שכן. לא רק בנזקקים פוגע ביטוח לאומי, אלא גם במוסדות הערבות ההדדית הקהילתיים, בכך שהוא "מלאים" את תפקידם ודוחק אותם מהשוק. פעמים רבות ארגוני צדקה קהילתיים מספקים פתרונות מותאמים הרבה יותר לבעיות השונות והמקומיות, והם עושים זאת באופן פחות בירוקרטי ובזבזני. אנו נפעל לאפשר לכל משלם מיסים לתרום למוסדות צדקה פרטיים אשר זכו למעמד מאושר על ידי המדינה ולקבל על כך זיכוי מס, עד רף שיקבע. מכיוון שלאזרח ביקורת ישירה באופן זה על העזרה ההדדית לה משמשים כספי המיסים שלו, תהיה לו בקרה אמתית על האופן בו הכסף נתרם. בכך שתיווצר אפשרות בחירה למתן צדקה, תתפתח תרבות קהילתית מאורגנת ומכוונת מטרה למען ערבות הדדית; כל אזרח יראה את תרומתו ויוכל להתגאות בה. אנו נפעל להפנות באופן זה חלק ניכר מהתקציבים של המוסד לביטוח לאומי לארגוני צדקה מוכרים בכל פעילות שיוכח שארגונים קהילתיים מבצעים באופן טוב יותר, כך שהמוסד לביטוח לאומי יעסוק במגוון מצומצם יותר של תכניות סיוע. האזרחים לתפיסתנו מכירים את הבעיות המקומיות יותר טוב מהממשלה ויבחרו מטרות צדקה באופן חכם יותר מהממשלה, מה שיטיב עם מצב העניים ויפחית את תופעות הפרזיטיות. פרט לכך נפעל לקיצוץ משמעותי של קצבאות לאנשים בריאים בגיל העבודה המקובל, לצד קיצוץ בקצבאות הילדים ומענקי הלידה המנופחים לאחר הילד השלישי.

    מפחיתים משמעותית את נטל המס. מיסוי נמוך משמעו – יותר עבודה, משכורות גבוהות יותר, מחירים נמוכים יותר ורווחה רבה יותר לכל שכבות החברה. אנו נפעל להפחתה אחראית של נטל המס, לצד ייעול והפחתת הוצאות הממשלה. לתפיסתנו, המדינה עושה שימוש לא יעיל בכספי המיסים בהשוואה לשימוש שעושה בהם האזרח ממנו הם נגבו. מיסוי נמוך יאפשר יותר יוזמה, יגדיל את היקף העבודה והייצור במשק, וכך יוביל להתעצמות יכולתם הכלכלית של אזרחי המדינה לעזור לעצמם ולאחרים. רמת המיסים הגבוהה בישראל פוגעת באזרחים, מעודדת הגירה שלילית, מטפחת כלכלה שחורה, גורמת לעליית מחירים ומרתיעה משקיעים זרים מלהשקיע במדינה. אנו נפעל לפישוט מערכת המס. מערכת המיסים בישראל מסובכת ביותר וכוללת שלל סעיפי פטור וזיכוי ממס לקבוצות לחץ שונות אשר מעוותים את המשק. לכן, יש לפשט את קוד המס ולבטל את כל סוגי הפטור ממס במטרה להקטין את המשאבים הנדרשים לגבייה, להקטין את התמריץ להעלים מס, ולאפשר מערכת מיסוי פשוטה ולא פולשנית ומכבידה.
    משחררים את המשק מאחיזת ההסתדרות וועדי העובדים החזקים. אנו נפעל לחוקי שביתה הוגנים. אין כל קשר בין חוקי השביתה הנוכחיים המקנים כוח אדיר לוועדי עובדים לבין זכות השביתה. חוקי התאגדות הוגנים, שאינם נותנים כוח לא מידתי בידי אחד מהצדדים, חשובים לתפקוד המשק והמגזר הציבורי. תופעת גלי השביתות המשתקות את המשק כל מספר שנים פוגעת ביציבות המשק, הופכת את אזרחי ישראל לבני ערובה ומביאה לתגמול העובדים שלא על פי תרומתם אלא בהתאם ליכולתם לגרום נזקים. המצב בו העובדים השובתים, על הנזק הרב שהם ממיטים על אזרחי ישראל, חסינים לחלוטין מפני תביעה בגין נזקי הפרת חוזה העסקתם, הוא מצב בלתי נסבל. ביטול שיטת החסינות יביא את וועדי העובדים להביא בחשבון את עלויות השביתה ולשקול באופן ראוי את השימוש בה. הקטנת כוחם של ועדי העובדים החזקים תאפשר תפקוד אמין ויעיל יותר של המגזר הציבורי ותגדיל את מספר מקומות העבודה במשק.
    מצמצמים את משרדי הממשלה. מנגנון ממשלתי מצומצם ושקוף הוא תנאי מקדים לממשל תקין, לכן נפעל להגביל במסגרת חוק יסוד הממשלה את מספר השרים. אנו נפעל להגבלת סמכויות לא מידתיות של משרדי הממשלה השונים, לביטול משרדי ממשלה מיותרים, ולאיחוד משרדים אחרים. כמו כן, נפעל לביטול האפשרות למנות שרים בלי תיק. זהו לתפיסתנו צעד חשוב לניהול יעיל ושקוף יותר של הממשלה, ולצמצום ניכר בעלות המנגנון הממשלתי לצד שיפור השמירה על עקרון הפרדת הרשויות. כל חריגה משמעותית ממבנה ממשלה פשוט הכולל את 6 משרדי הממשלה העיקריים: משרד האוצר, משרד הפנים, משרד המשפטים, משרד הביטחון, המשרד לביטחון פנים ומשרד החוץ מהווה לתפיסתנו ביטוי לניוון מערכת הממשל, בזבוז כספי הציבור וסיבוך ביורוקרטי מיותר. לבסוף, על מדינת ישראל לעבור למשטר נשיאותי יציב ולהתקין חוקה ליברלית שתמסד את מעמדן של זכויות האזרח.
    הופכים את ישראל לאזור סחר חופשי. חופש המסחר הוא תנאי יסוד בעידן המודרני לכלכלה איתנה. לתפיסתנו, הגבלות המסחר בדמות מכסים, מיסי קנייה והיטלי היצף, מטיבות עם קבוצות בעלי עניין בלבד ופוגעות בכלל האזרחים. אנו נפעל לביטול מדיניות הפרוטקציוניזם הנהוגה כיום עבור תעשיות "מקורבות", ולמען הפיכתה ההדרגתית של ישראל לאזור סחר חופשי. כלומר נפעל לביטולם ההדרגתי של כל המכסים, מכסות הייבוא, איסורי הייבוא, ודרישות התקינה הייחודיות ממכון התקנים הישראלי עבור כל מוצר, גם אם כבר יש לו אישור מהגופים המקבילים בארה"ב או באיחוד האירופאי.
    משחררים את שוק העבודה. שוק עבודה גמיש, המכבד את חופש החוזים, מגדיל את פריונם ושכרם של כלל העובדים. בארצנו ישנם אינספור חוקי עבודה; רבים מהם אינם ניתנים לאכיפה, אך כולם מגבילים את יכולת העובד והמעביד להגיע להסכם עבודה כראות עיניהם ופוגעים בכדאיות העסקת העובדים מלכתחילה ולכן מזיקים בראש ובראשונה לעובדים החלשים ביותר. כל עוד חלה אבטלה בשיעור של כ-30% בפריפריה, אנו נתנגד לצעדים פופוליסטים העורמים עוד ועוד חוקי עבודה, ונפעל לפישוט חוקי העבודה בישראל למען שוק עבודה דינמי ויזמי. מוסד הקביעות בשירות הציבורי הביא לכך שעובדים רבים הפכו ל־"מסמר בלי ראש", כלומר, לא ניתן לפטרם או אפילו להעבירם תפקיד. הדבר פוגע פגיעה קשה באיכות השירות הממשלתי. יש לבטל את מוסד הקביעות ולהעסיק עובדים בהתאם לצורך בהם. על שוק העבודה הישראלי להתבסס על חוזים ולא על תקנות ואיסורים. שוק עבודה גמיש יקל על השכבות החלשות באוכלוסייה להשתלב במעגל התעסוקתי.
    מנהיגים מדיניות תקציבית ומוניטרית אחראית. איזון תקציבי, מטבע יציב ושערי חליפין חופשיים הם אבני יסוד של צמיחה כלכלית בריאה. לתפיסתנו, ריבית נמוכה באופן קבוע וגירעונות תקציביים אינם הדרך לצמיחה ארוכת טווח והם מביאים להגדלה חסרת אחריות של החוב הלאומי, לשחיקת חסכונות הציבור ולעיוות המשק. אנו נפעל לקידום רפורמה שתפחית את יכולתו של בנק ישראל לחולל אינפלציה ולבצע ספקולציות מט"ח בסכומים המגיעים למיליארדי דולרים על גבו של הציבור, ושתפחית את תלותו של המשק בהחלטותיה של ועדת אנשים מצומצמת. נוסף על כך, נפעל למיסוד מנגנון חוקתי האוסר על מדיניות הרסנית של גירעון כרוני, על ידי חיוב הממשלה בהפחתת הוצאות אוטומטית וצמצום קבוע של נטל החוב עד חיסולו.
    מגנים על הסביבה ומשאבי הטבע. המערכת האקולוגית בישראל הולכת מדחי אל דחי עקב אימוץ מדיניות קצרת רואי והרסנית.אנו נפעל לאימוץ מדיניות רציונלית שמגנה על הסביבה מפגיעה מחד, אך לא פוסלת מיידית יוזמות פיתוח ושיפור מאידך. אנו נפעל ליישום מדיניות סביבתית חכמה ובת קיימא הכוללת תמריצים כלכליים ארוכי טווח לשימור הסביבה, ואינה קושרת כל פעולה בהחלטת המערכת הפוליטית, החלטה שנמצאת פעמים רבות מזיקה.

הסכסוך הישראלי-פלסטיני ותהליך השלום

    מפלגת עלה ירוק – הרשימה הליברלית תפעל להבאתו של כל הסכם שלום למשאל עם, מתוך אמונה בכך ששאלות גורליות ומכריעות חייבות להיות מיושבות בדרך של דמוקרטיה ישירה. אנו נתמוך בפעולות הגנה על אזרחי ישראל מתוך הכרה בכך שחובתה הבסיסית ביותר של המדינה היא הגנה על אזרחיה מפני תוקפנות חיצונית.
