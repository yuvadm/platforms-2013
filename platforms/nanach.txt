סבא ישראל:
רק מילה אחת: אשרינו
כל העולם צריכים לומר רק "אשרינו",
רק מילה אחת – "אשרינו", "אשרינו", "אשרינו"
אשרינו שזכינו בדור הזה, לדעת מרבי נחמן מברסלב. ומכח זה ייסדנו את הסיעה: "כולנו חברים – נ נח". ובהשארת דעתו ואורו של ר' ישראל דב אודסר זצ"ל תלמידו היקר של רבי נחמן מברסלב, אנו פועלים להשפיע שמחה ודעת בקרב כלל האוכלוסייה בארץ ובעולם. ובפנייתו לעם ישראל [בערוץ 1]: "גדולים וקטנים… אין גדולים ואין קטנים – כולנו חברים" פותחים אנו את פעילותנו הציבורית. חברי הסיעה מחוברים לענייני הכלל באופן טבעי ונלחמים עליהם, מתוך אחריות אישית לטובת עמינו ולטובת העולם כולו. ביומיום מוצאים עצמם רבים מאתנו משמחים את עם ישראל ברחובות, מחברים אותו לכור מחצבתו, לבורא יתברך ולצדיקי האמת ומחזקים את ערכי האמונה, הביטחון, האחדות והשלום בישראל. ידועה פעילותנו בחיזוק חיילי צה"ל לפני פעילות מבצעית ובכל הזדמנות. אנו מודעים לקשיים החברתיים והכלכליים בהם נתון עם ישראל ומשתתפים עמו גם במחאותיו מול שלטון ההון והלחץ.
עקרונותינו :
• הסיעה איננה סקטוריאלית אלא בעד פעילות לטובת עם ישראל כולו בארץ ובתפוצות, ולרווחת כל אזרחי המדינה בכלל.
• אנו נתמוך בכל מטרה אמיתית, צודקת וראויה.
• הסיעה נטולת השפעה של אינטרס גופי או ממסדי (אין לנו מקום מסויים אליו אנו מעוניינים להזרים תקציבים) באם תהיה התייחסות לתקציבים, היא תועלה במסגרת השאיפה לצדק כולל ולחלוקת תקציבים שוויונית והוגנת.
מטרות הסיעה:
• המטרה העיקרית היא: להביא דעת לכנסת, דעת המושפעת מהנחל נובע מקור חכמה רבי נחמן מברסלב (בחיזוק האמונה, השמחה, הביטחון, בפשיטות ובתמימות)
• השפעת דעת רבי נחמן בכנסת תחזק, כך אנו מאמינים, את עם ישראל, ותביא אותו להישגים גדולים בכל התחומים, הן הלאומיים והן הבין- לאומיים.
• מטרות הסיעה כפי שנרשמו: אמונה, בטחון, שמחה, שלום ואחדות בדרך ישראל סבא.
מצע כללי:
אנו מצהירים שברצוננו להיכנס למשכן הכנסת על מנת לממש מצע זה ולעמוד בעקרונות אותם אנו מציגים, אך מפני גודל המשימות והקשיים הפרלמנטריים, אנו נזהרים מלהציג את המצע בתור הבטחות לציבור, אלא בתור יעדים שחשוב שמדינת ישראל תשיג בין על ידינו בין על ידי סיעות אחרות. בדבר אחד אפשר להיות בטוחים : נ נח בכנסת תביא לעם ישראל ולתוך הכנסת הרבה הרבה שמחה.
בתחום המדיני-בטחוני
אנו מאמינים (ככתוב בתורת משה רבנו) שהחוסן המוסרי והחוסן האמוני של עם ישראל חשובים לא פחות מהחוסן הפיזי והם אלו שנותנים לו, בסופו של דבר, את הכוח והזכות לשבת בארץ ישראל.
אפשר לנצח את ארגוני הטרור וחובה לעשות זאת.
לא עוברים לסדר היום כשיש ירי טיל לעבר ישראל. – ירי לדרום הארץ כמו ירי על מרכז הארץ.
אוכלוסיה ששמה לה למטרה לפגע בנו, אין מקומה אתנו.
נתנגד לכל ענישה קולקטיבית ונתנגד לגישות לאומניות המייצרות שנאה לזר אך ורק מפני שהוא זר.
מדינת ישראל צריכה להשקיע משאבים רבים בכדי לזהות פלסטינים שאין בכוונתם לפגוע בישראל, ואת אוהבי ישראל, להגן ולהקל מעליהם את תנאי המחייה והקיום ולשפרם.
יש לפעול למען השלום וההרמוניה בישראל. ולהבין שלמטרה זו משקל לא פחות חשוב והכרחי מאשר שלום עם האויב. אנו מאמינים שהשלום בישראל (שמחה ואחדות) הוא נשק ההרתעה היעיל ביותר של ישראל. שבסופו של דבר יוביל גם לשלום עולמי.
בתחום הכלכלי
אנו רואים את הלחץ והנטל הכלכלי שבו נמצאים אזרחי המדינה. אנו רוצים להגיע למצב של "מדינת רווחה" – שטוב ונוח לאזרחים לגור בה.
צריך לתמוך במשק חופשי ותחרותי ע"י ביטול הריכוזיות במשק.
מהפכת הסלולר אמורה להתרחב לתחומים נוספים שבהם עדיין שולטים מונופולים כלכליים.
אנו סבורים שמן הצדק: חלוקת התקציבים במדינה צריכה להיות שוויונית והוגנת ולא באמצעות קבוצות לחץ. עסקאות פוליטיות של קבלת כספים בתמורה לתמיכה פוליטית בנושאים כלשהם, הן לא התנהלות ראויה מבחינתנו. כל נושא צריך להידון לגופו ולהתקבל משיקולים ענייניים לטובת הציבור בכלל.
בתחומי החינוך החברה והתקשורת
אנו רוצים שמדינת ישראל תאפשר לנוער להכיר את צדיקי האמת ומשנתם.
אנו רוצים שמדינת ישראל תחנך לאזרחות טובה והכרת חוקי המדינה. ושכל נער מתבגר יצא לאזרחות עם ידיעת חוקי המדינה בכל תחומי החיים.
צריכים לקדם חינוך ייעודי (לפי מטרות יעד)
צריכים ליזום לימודי נהיגה במסגרת התיכון כחלק מחינוך חובה.
צריכים ליצור תקשורת חופשית יותר, שלא מרוכזת בידי רשות אחת שמחליטה על אופיים של כל הערוצים, מחלקת תקציבים לפי ראות עיניה, מעמיסה מכשולים בירוקרטיים ומונעת תחרות הוגנת. כל קבוצה בישראל שתרצה להקים לעצמה ערוץ תקשורת – תוכל לעשות זאת, כמובן באופן חוקי ולפי התנאים הקבועים בחוק.
על אף התנגדותנו המוחלטת לתרבות הסמים, אנו סבורים שדווקא לגליזציה של הסמים הקלים תצמצם את התופעה, וכן תימנע הברחה של סמים מגורמים עוינים ושימוש בחומרים מסוכנים. בהתאם לחופש האדם ובחירתו: אין סיבה להפליל אדם ולהטיל עליו קלון על שימוש אישי בסמים קלים. בכל אופן אנו סבורים שישנה בידינו האפשרות להביא את אזרחי המדינה להרגשה טובה ולשמחה, ללא צורך בשימוש באמצעים חיצוניים…
גם נציג ונאמץ פתרונות יצירתיים לטיפול בילדים עם בעיות קשב וריכוז, ולצמצום עד כדי ביטול של השימוש בריטלין במערכת החינוך, אנו מאמינים שישנם דרכים טובות ויצירתיות יותר כדי לשמור על ריכוז התלמידים בשיעורים, מאשר סמים, ושהסם ניתן לילדים בקלות ראש והתנערות מאחריות של הגורמים האחראים.
ברוך השם, מדינת ישראל כבר ידועה בכל העולם כהומניטרית, בעזרה לשכניה. זוהי לא "סדום", אנו בניו של אברהם אבינו ולפיכך צריכים לחזק ולקדם מדינה הומנית גם כלפי אזרחיה, דיור בר השגה, סבסוד התחבורה הציבורית וקידומה, סבסוד דוכני מזון במקומות ציבוריים ודרישה למחירים נמוכים במקומות אלה- כתנאי למתן רישיון. קיום מצוות הכנסת אורחים במקומות ציבוריים וממשלתיים, בדרך זו או אחרת. לדוגמא: פינות קפה ועוגה חינם במוסדות ציבור (תופעה שכבר קיימת במגזר העסקי) ובכל מקום ציבורי שהאזרח נאלץ לשהות בו בעל כורחו.
בתחום החקיקתי והמשפטי
אנו חפצים בשינוי כללי המשחק בכנסת, לא עוד תהליך מסורבל המושפע מהליכים בירוקרטיים וממניעים פוליטיים סקטוריאליים, לפשט את ההליך החקיקתי ובכך לאפשר להגיע להחלטות אמיתיות יותר.
אחד היסודות המוסריים החשובים שבתורה הוא משפט צדק, ולכן צריך לתמוך בכל רפורמה במערכת בתי המשפט שתוביל לעשיית משפט הוגן ואמיתי.
צריכים לרענן ולפשט את החוקים בישראל, שיהיו ברורים לכל אדם.
איכות הסביבה וצעב"ח
כל נושאי איכות הסביבה חשובים ביותר לבריאות הציבור ולרווחתו. יש לקדם הן בתחום החינוכי והן בתחום המעשי את המודעות לשמירת הסביבה ולמזון בריא
צריך לסבסד חקלאות אורגנית, על מנת שמוצריה יהיו נגישים לכל שכבות האוכלוסיה.
אנו רוצים שגם בעלי החיים במדינה יהיו שמחים.
מניעת השתלטות על אזורים ציבוריים, כגון חופי הים.
הרחבת מפעל שיקום המעיינות שהחל בהרי ירושלים, לכל הארץ.
ובכלל צריך לנצל את מקורות הטבע לטובת הציבור, כגון פתיחת מעיינות שנסגרו ע"י הרשויות ושימור היערות במדינת ישראל.
דת ומדינה
אנו נגד כפייה מכל סוג שהוא, אנו בעד כבוד הדדי,
נשאף לפתח את הרצון (רבי נחמן אמר : העיקר הוא הרצון)
נילחם בשקר (ולא משנה מאיזה מגזר הוא) כמו שכתוב בספר המידות (ר' נחמן) "בלי אמת אין שלום". וכדברי סבא ישראל: "העיקר הוא האמת", "שקר אני שונא ולא יכול לסבול את הריח שלו".
"החזיקו את עצמיכם יחד באהבה. לחזק אחד את השני, לקבל אחד מן השני, להזהיר אחד את השני"
