הירוקים לכנסת עיקרי המצע

מטרת הירוקים היא לצבוע את הפוליטיקה בירוק: זה קשור לכולנו כישראלים, ללא הבדל דת, גזע, גיל או מין. פוליטיקה ירוקה דנה ביכולתנו לשלוט בחיינו, ולהיות בעלי כוח לעצב את גורלנו כקהילה בריאה. בקהילה זו תינתן לכל אדם הזדמנות ליטול חלק פעיל על בסיס שיתוף פעולה, ולא
מתוך הרס וניצול.

כדור הארץ סובל בעיות אקולוגיות וחברתיות קשות.בישראל המצב קשה במיוחד בשל שנים של הזנחה סביבתית וחברתית ובשל התמקדות בבעיות הביטחון. הירוקים לא מתעלמים מהעובדה כי פתרון בעיות אלו הוא משימה קשה ועצומה, עם זאת – חייבים להתחיל, שכן עדיין אפשר להציל את המצב.

לירוקים יש מענה לכל אספקט בחיי המדינה, אשר יובא במצע מקוצר זה. אין נושא אחד בחיינו שאין לו נגיעה לבריאותנו, לעתיד ילדינו ולסביבה שבה אנו חיים, כולל נושאי שלום, בטחון, משק וכלכלה. הירוקים יפעלו למען העלאת נושאי איכות החיים למקום גבוה יותר בסדר העדיפויות של המדינה. כמו בכל מדינה מתוקנת
בעולם.

עשרת עקרונות הירוקים :

א. סדר עדיפויות חדש לשלטון – האזרח וסביבתו במרכז: טובת הסביבה והאזרח קודמות לטובת השלטון, ולטובתם של היזמים, בעלי-הממון והקשרים. הירוקים הם פרקליטי הציבור מול בעלי-השררה אשר אינם מתחשבים בצרכי הציבור ובסביבתו. סדר עדיפויות חדש זה יהא מעוגן בחוקה ויחייב את כל משרדי הממשלה ואת זרועות השלטון.

ב. עצירת הרס הסביבה: חולות החוף הננגסים על-ידי דחפורים, השטחים הפתוחים והירוקים שהופכים למדבריות בטון, הנחלים שהפכו לתעלות-ביוב, האנטנות הסלולריות, קוטלי החרקים והדשנים הרעילים במים ובמזון, זיהום האוויר מן הקשים בעולם המערבי, פקקי-התנועה וכמויות אדירות של פסולת- לכל דבר יש פתרון ירוק, צריך רק להתחיל.

ג. שמירת הארץ: שימור הנוף, החי והצומח של ארץ-ישראל, במקביל למורשת התרבותית וההיסטורית שלה, הוא ערך יסוד של הירוקים והוא המפתח לשימור הטבע והתרבות בישראל. שמירת הארץ מתייחסת גם לאזורים בעלי צביון כפרי, לאיכות החיים בערים גדולות וקטנות, לחזות הרחוב ולניקיונו.

ד. חרות אזרחית: הירוקים מחויבים להבטחת זכותו של כל אדם לבחור את אורח חייו ללא חריגה מעקרון השוויון. כינון חוקה לישראל יבטיח חרות וצדק לכל אזרחי המדינה. הירוקים ילחמו על זכותו של כל אדם לנהל את חייו באופן חופשי לחלוטין ללא התערבות ממסדית, כל עוד אינו פוגע בזולתו או בסביבה. הירוקים יילחמו בכל אפליה על רקע מין, גיל, סטטוס, מוצא לאומי או אתני והעדפה תרבותית.

ה. פיתוח חכם: הירוקים דוגלים בפיתוח השומר על הסביבה ולא הורס ומזהם: רכבת במקום סלילת כבישים נוספים, שימוש באנרגיה נקייה של שמש וגז, מיחזור, בנייה לגובה בערים וחסכון במשאבים מתכלים או מיובאים. במדינת ישראל, שהיא מהמדינות הצפופות בעולם, יש להקפיד על עקרונות של תכנון בר-קיימא, אשר ישאיר גם לדורות הבאים ארץ-מולדת.

ו. חברה פתוחה ומתקדמת: כבוד בין אדם לאדם ושמירת הארץ חד הם, ועל מערכת החינוך לטפח חברה כזו.
יש לקבל את השונה ואת הזר וללמוד לחיות יחדיו. הירוקים מאמינים בגישה רב-תרבותית המכבדת את הפרט אך שומרת על נכסי הכלל. הירוקים יוצאים נגד אלימות ברחוב הישראלי, נגד אלימות בתוך המשפחה, נגד אלימות כלפי ילדים ונגד אלימות כלפי בעלי-חיים.

ז. פוליטיקה של שיתוף פעולה: הירוקים יקדמו את תהליך השלום עם שכנינו, עם העולם הערבי כולו, ועם שאר מדינות העולם בדרך של שלום ואחווה. כולנו חיים על אותה האדמה ולחופי אותם ימים. השלום יביא לשגשוג ענפי התיירות ולפיתוח קשרי סחר ותרבות עם המרחב סביבנו.

ח. כלכלה ירוקה: הירוקים יפעלו למען שגשוג כלכלי בישראל שיקיף את כל מגזרי האוכלוסייה. כלכלה ירוקה לא מנצלת את משאבי הארץ המצומצמים ולא את אזרחיה. כלכלה ירוקה תורמת ונתרמת. הירוקים יפעלו להפחתת נטל המס הכבד על האזרח הישראלי, מס המעודד מנגנון ציבורי ובטחוני מנופח מדי. משאבי המשק צריכים להיות מופנים לתעשיות נקיות, לחקלאות נקיה, לשירותים ולתיירות, ענפים התורמים לאיכות חיי האזרח ומבטיחים צמיחה.

ט. זכות הציבור לדעת: הירוקים מאמינים בזכות הציבור, זכות הציבור לדעת את הסכנות הבריאותיות והסביבתיות, את תכניות הבניין והפיתוח סביב ביתו ואת כל המידע הדרוש לרווחתו. חופש המידע והביטוי הם מאבני היסוד של המדינה הדמוקרטית, והירוקים יפעלו למען שקיפות המידע והתהליכים השלטוניים.

י. לחשוב על המחר: מעבר לפוליטיקה, למצב הביטחוני ולמאבקי הכוח הפנימיים, הירוקים חושבים קדימה, על העתיד שלנו ושל ילדינו על האדמה הזו. הירוקים יפעלו לשמור על הארץ הזו בטרם יהיה מאוחר מדי. הירוקים הולכים לא לשמאל ולא לימין רק קדימה.