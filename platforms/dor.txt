מצע מפלגת "דור

מבוא – שלושת העיקרים

1. למי מחויבת מפלגת "דור" מפלגת הגמלאים החברתית החדשה

מפלגת "דור", כמפלגה חברתית, מחויבת לכלל אזרחי ישראל, לצעירים, ובפרט לאוכלוסיות המוחלשות שבקרבנו. המפלגה מתחייבת במחויבות מוגברת לכלל גמלאי ישראל ואזרחיה הוותיקים של המדינה, ולאלפי ניצולי השואה. ברצוננו להבטיח כי אזרחי המדינה יגיעו לזקנה ואריכות ימים, ושתהייה הזדקנותם מוצלחת. 
נזכיר לכם, בני כל גיל וגיל – כולנו נהייה כאן ביום מהימים. ברצוננו לדאוג לכולם שהדרך תהייה מוצלחת ומכובדת.

2. מעמדם ותדמיתם של האזרחים הוותיקים והגמלאים

המפלגה תפעל לקידום מעמדם ושיפור תדמיתם הציבורית של האזרחים הוותיקים והגמלאים.

3. שוויון

המפלגה תעשה את המרב להשגת שוויון לכל אזרחי המדינה על כל מגזריה, למגדרים ולכל קבוצה אנושית אחרת. נעשה זאת בחקיקה, בחקיקת משנה וביצירת נורמות התנהגות והתנהלות – ויישומן בפועל. דגשים יושמו על שוויון ייצוגי לגברים ונשים, על הקצאת משאבים שוויונית, על שכר שווה, ייצוגיות בדירקטוריונים, בוועדות ציבוריות וכדומה.



סעיפי המצע
1. בריאות

1. מפלגת "דור" תעשה להתאמת מערכת הבריאות לשינויים הדמוגרפים, עלייתה של תוחלת החיים והגידול המשמעותי בשיעורם של האזרחים הוותיקים ובמספרם המוחלט. נפעל להבטחת רפואה מונעת מחד – ורפואה גריאטרית מאידך, כדי לאפשר התמודדות מוצלחת עם השינויים המהירים שמסביבנו.
2. מפלגת "דור" תקדם זמינות שירותים רפואיים בפריפריה, עדיפות בהענקתם לאזרחים וותיקים, וזאת תוך יצירת מערכות משוכללות לאספקת מידע על שירותים אלה.
3. מפלגת "דור" תפעל לפטור מוחלט מכל השתתפות עצמית של המבוטחים בעלויות של תרופות וביקורי רופא החל מגיל 70.
4. מפלגת "דור" תפעל לחברות בוועדת הסל של נציגינו כדי לקדם תרופות/ציוד לאזרחים הוותיקים. וזאת גם ע"י קביעת % גדל מהסל לטובת בריאותם של האזרחים הוותיקים.
5. מפלגת "דור" תעשה להגדלת ושיפור מערך האשפוז בכלל והמערך הסיעודי בפרט. נפעל להבטחת ביטוח סיעודי לכלל אוכלוסיית המדינה – בדומה לביטוח תאונות עבודה. נרחיב את היקפי הדיור המוגן ונפתח שכונות וקהילות תומכות לרווחת הגמלאים והאזרחים הוותיקים – תוך השארתם בקהילתם הטבעית.
6. מפלגת "דור" תשפר את פריסת בתי המרקחת תוך הגדלת מספרם כדי להגדיל הנגישות לגמלאים והאזרחים הוותיקים.
7. מפלגת "דור" תדאג ליצירת רצף טיפולי משולב בקהילה, בבתי החולים, בגישה אמבולטורית ובקהילה, וזאת לכלל האזרחים – ולאזרחים וותיקים ולגמלאים במיוחד.
8. מפלגת "דור" תקדם הטמעת סגנון חיים בריא (LIFESTYE MEDICINE) תוך גמילה מהתמכרויות כעישון, אלכוהול, פחמימות וסוכרים – כדי להבטיח לכלל אזרחי ישראל, מילדותם, בהתבגרותם ובהיותם גמלאים ואזרחים הוותיקים – הזדקנות פעילה, בריאה, מוצלחת ותורמת, 



1. תעסוקה

1. מפלגת "דור" מאמינה כי הפרישה מחיי העבודה היא זכות ולא חובה – יכולותיו וכישוריו של הפרט יקבעו את מועדה, וזאת בתאום עם המעסיקים.
2. למפלגת "דור" מחויבות למדיניות לאומית של "תעסוקה מלאה". נעשה את המרב לאפשר תעסוקה לכולם, וללא הגבלות גיל.
3. מפלגת "דור" תעשה את הכול כדי שההון האנושי שנצבר אצל הגמלאים והאזרחים הוותיקים יוכל לשרת את המדינה והחברה, יעצים את הזדקנותם ולא יירד לטמיון. 
4. מפלגת "דור" תדאג כי לא תהייה פגיעה כלכלית במעוניינים להמשיך בעבודתם לאחר גיל הפרישה.
5. מפלגת "דור" תדאג כי עלות העבודה למעסיקים – בגין העסקת עובדים המעוניינים להמשיך בעבודתם – תוקטן.
6. מפלגת "דור" תפעל לפיתוח הסדרי עבודה ייחודיים ויצירתיים כדי להקל על המעוניינים להמשיך בעבודתם, וזאת בתשומת לב מיוחדת לנושאי הבריאות והגהות. תשומת לב מיוחדת תינתן לנדרשים ל"תעסוקה שיקומית".  
7. מפלגת "דור" תעשה להפרכתם של המיתוסים הקשורים בבני ה"גיל השלישי" בכלל, ובאלה הקשורים ליכולת תעסוקתם בפרט.

3.  התנדבות, שת"פ עם ארגוני גמלאים, ארגוני עובדים וארגוני המגזר השלישי

1. מפלגת "דור" תעמוד לימינם של ארגוני גמלאים במאבקיהם הצודקים.
2. מפלגת "דור" מכירה בחשיבות התארגנותם של עובדים בכל מגוון ארגוני העובדים שבמדינה.
3. מפלגת "דור" תעודד פעילות התנדבותית בקרב בני כל הגילים ותעשה את המרב להגברת ההתנדבות בין חברי המפלגה – בארגוני עובדים וגמלאים שונים ובארגוני המגזר השלישי הפועלים למען הקהילה.
4. מפלגת "דור" תעודד פעולתם ותתמוך מוסרית בארגונים ללא מטרות רווח המייחדים פעולתם למען הגמלאים והאזרחים הוותיקים, כולל ארגוני החולים.

4 . ניצולי השואה

1. מפלגת "דור" תבטיח פיצוי וטיפול מיידיים לניצולי השואה הנזקקים.
2. מפלגת "דור" תפעל למיצוי מיידי ומלא (המותאם לזה שבגרמניה) של זכויות ניצולי השואה – תוך פרסום מלא ומוסמך של כל הזכאויות מכל המקורות.
3. מפלגת "דור" תפעל להחזרת הרכוש שנגזל.
4. מפלגת "דור" מתחייבת לעשייה מתמדת לשמירת זכר השואה ולימודה.

5. ביטוח לאומי ופנסיה

1. מפלגת "דור" תפעל להבטחת קצבת זקנה לחסרי הכנסה/פנסיה הזהה לשכר המינימום. הצמדת הקצבה לאחרים ל-75% משכר המינימום.
2. מפלגת "דור" תפעל להשוואת שיעורי הקצבאות השונות בכלל וקצבת הזיקנה בפרט למקובל בארצות מערביות מפותחות. 
3. מפלגת "דור" תיאבק להסדרת הפנסיה לכלל אזרחי המדינה – במשולב ובהמשך להסכמים שנחתמו במשק.
4. מפלגת "דור" תדאג לשוויון מלא בין גברים ונשים בכל הקשור בביטוח לאומי ובהסדרי פנסיה – הן בחקיקה הן בהסכמים.

6. חינוך ותרבות

1. מפלגת "דור" תדאג שכל אזרח וותיק שירצה בכך יהיה זכאי לשנת לימוד אחת בכל מוסד לימודי-אקדמי מוכר בכל נושא ונושא שיבחר.
2. מפלגת "דור" תפעל להעצמת הפעילות התרבותית-השכלתית עבור הגמלאים והאזרחים הוותיקים בכל המגזרים, הן במישור המוניציפאלי והן במישור הארצי. תעוצב ותיושם מדיניות לאומית בתחומי תרבות הפנאי.
3. מפלגת "דור" תעשה את המרב להגברת השוויון במערכות החינוך השונות – לימודי ליבה ותקצוב.
4. מפלגת "דור" תפעל להגדלת תקציבי החינוך, לשם השוואתם לארצות ה-OECD המובילות, בחינוך היסודי, בחטיבות ובאקדמיה.
5. מפלגת "דור" תפעל כדי שמשרד החינוך יאורגן כך שיוכל להתמודד עם אתגרי החינוך של המאה העשרים ואחת – גם בהקשרי החינוך היסודי, העל-יסודי וההשכלה הגבוהה – וגם בהתייחס לאזרחים וותיקים וגמלאים: הלמידה תמשך לאורך כל חיי האזרח.

7.  דת ומדינה

1. מפלגת "דור" רואה במסורת ישראל נדבך חשוב בבנייתה של חברה תרבותית פלורליסטית, תוך כיבוד המסורות של הדתות האחרות במדינה.
2. מפלגת "דור" תפעל כדי שיישמר בקפדנות חופש הדת לכל אזרחי המדינה – אישה ואיש באמונתם יחיו. 

8. מדיניות חוץ וביטחון

1. מפלגת "דור" תשאף לשלום בין – שתי המדינות לשני העמים – ועם כל שכנינו במרחב.

9. המשרד לענייני אזרחים ותיקים והחוק

1. מפלגת "דור" תפעל להרחבת פעילותו והגדלת תקציביו של המשרד לענייני האזרחים הוותיקים –  וירוכזו בו כול הפונקציות והתקציבים הממשלתיים שעניינם גמלאים ואזרחים וותיקים.
2. מפלגת "דור" תפעל כדי שחוק האזרחים הוותיקים, על כל סעיפיו, יתוקצב וייאכף. לדוגמה: תאופשר חניית חינם של אזרחים וותיקים בכל עת, בכל רשות מוניציפאלית, ועל סמך תווית כלל-ארצית אחידה.
3. מפלגת "דור" תעשה את המרב להקטנת עול המיסוי המקומי, בהחלטות ברמה הלאומית, ככל שהוא נוגע לגמלאים ואזרחים מעל  גיל 75 –  מעל ומעבר להקלות הקיימות עד כה.
4. מפלגת "דור" תפעל להקמת "הרשות הציבורית לאזרחים וותיקים וגמלאים", כשבתחום פעולתה ייכללו הנושאים הרלוונטיים לקבוצה זו והרכב חבריה ייצג את כל תחומי הטיפול הרלוונטיים.
5. מפלגת "דור" תפעל להרחבת שיתוף הפעולה בין המשרד לבין הגורמים האחרים העוסקים בנושאי האזרחים הוותיקים, כולל הפעילויות ברשויות השלטון המקומי.
6. מפלגת "דור" תפעל לקידום חתימתן של אמנות הדדיות עם מדינות העולם לכיבוד הדדי של תעודות ה"אזרח הוותיק".

10. שלטון מקומי

1. מפלגת "דור" תקדם בברכה הקמת תאים מוניציפאליים שלה.
2. מפלגת "דור" קובעת כי ההשתתפות בבחירות לרשות המקומית תתואם עם מרכז המפלגה – וכנציגי המפלגה ייבחרו חברים במפלגה במעמד מאושר.
3. נציגי מפלגת "דור" לרשות המקומית יפעלו לקבל לאחריותם את תיק האזרחים הוותיקים ותיקים חברתיים אחרים. בפעילותם יודגש הסיוע לניצולי השואה.

11.  ממשל ומשילות

1. מפלגת "דור" תציע שינויים בשיטת הממשל כדי לשפר את רמת התכנון הלאומי, הגברת התיאום בין יחידות הממשל הלאומי והמקומי, טיוב איכותן של ההחלטות הממשליות – והבטחת ביצוען בפועל. כל אלה תוך שמירה קפדנית של זכויות האזרח ועל שמירת איכות הסביבה.
2. מפלגת "דור" תפעל כדי שמבנה משרדי הממשלה ויחידות הממשלה יותאם למאה ה–21, והרכב הממשלה הפונקציונאלי יקבע בחוק יסוד. גמישות תוספת שרים לממשלה תוגבל ל"שרים בלי תיק".
3. מפלגת "דור" תיאבק בשחיתות השלטונית.

*************************