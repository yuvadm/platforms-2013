מרצ היא מפלגת השמאל של ישראל, ושמאל מושתת על ערכי שוויון, זכויות אדם, דמוקרטיה, שלום, צדק סביבתי, מגדרי וחלוקתי.

מרצ מניפה שלושה דגלים מרכזיים: מדיני, חברתי ואזרחי-דמוקרטי. מרצ מציבה בבחירות 2013 אלטרנטיבה אידיאולוגית לשלטון הימין, ומציגה תפיסת עולם כוללת שלמה, הגורסת שלא ניתן לנתק בין הדגלים השונים שלה ששלובים זה בזה. לא יהיה צדק חברתי בלי סיום הכיבוש והסדר מדיני, ולא תיתכן סוציאל דמוקרטיה בלי שתהיה בישראל דמוקרטיה מהותית המגינה על זכויות האדם ומונעת אפליה על רקע דת, מגדר, גזע ו/או מוצא.

בתחום המדיני, מרצ מאמינה שהאינטרס המרכזי של מדינת ישראל הוא לסיים את הכיבוש ולהגיע להסדר שבמסגרתו תתקיים מדינה פלסטינית לצד מדינת ישראל. על ישראל לאמץ את יוזמת הליגה הערבית שקראה לפיוס כולל בין העולם הערבי לישראל. על ממשלת ישראל להצהיר מיוזמתה באופן פומבי וללא תנאים מוקדמים, כי היא דבקה בהסדר מדיני שיביא קץ לסכסוך במזרח התיכון וכי הפתרון לסכסוך חייב להישען על סיום הכיבוש ועל חלוקה של הארץ על בסיס גבולות 1967, בהסכם מדיני בין הצדדים. בנוסף, יש לנקוט צעדים מידיים להקפאת מפעל ההתנחלות, לבל תתממש הנבואה שבתנאים שנוצרו לא ניתן להחזיר את הגלגל אחורה.

הכיבוש הינו הפרה מתמשכת מזה שנים ארוכות של זכויות האדם והוא מנוגד לערכי המוסר. לא ייתכנו הסכם שלום ויחסי דו קיום הוגנים וברי קיימא, כל עוד מתקיים הכיבוש.

בתחום החברתי - מרצ מאמינה כי תפקיד המדינה לכונן חברה שוויונית וצודקת. ממשלות ישראל האחרונות פעלו במודע ובמתכוון באופן שחיזק בעלי ההון, הרחיב את העוני ופגע במעמד הביניים. ישראל כיום היא מדינה בה הפער בין עשירים לעניים הוא מהגדולים בעולם המערבי. ממשלת הימין הובילה מדיניות קפיטליסטית דורסנית, שאפשרה לעשירים לצבור הון וכוח על חשבון הציבור בכללותו.

מרצ מציעה אלטרנטיבה כלכלית סוציאל דמוקרטית – הוגנת, צודקת ושקופה. מרצ מבקשת ליצור מדינת רווחה עם שירותים חברתיים רחבים, עם רגולציה ופיקוח אפקטיביים. מרצ רוצה בחיזוק העבודה המאורגנת ובהגדלת כוח העובדים והפחתת כוחם והשפעתם של בעלי ההון. מרצ מאמינה במדיניות מקרו כלכלית שמטרתה העיקרית והמוצהרת היא יצירת חברה שוויונית.

מרצ תפעל לשינוי במדיניות המסים, שיפחית את אי השוויון במשק, למהפכה בשוק העבודה והשבת אחריות המדינה לשירותים שאותם היא אמורה לספק; לשינוי סדר העדיפויות והפסקת ההשקעה הבלתי פרופורציונאלית בהתנחלויות ובתקציב הביטחון ולהתניית כל התקציבים לחינוך החרדי בקיום לימודי ליבה.

בתחום האזרחי -דמוקרטי - מרצ תתייצב בנחישות להגנת הדמוקרטיה וזכויות האדם מפני גילויים מתגברים של גזענות ופשיזם שמתבטאים ביוזמות חקיקה אנטי דמוקרטיות, פגיעה במערכת המשפט, בעיתונות, באקדמיה ובהצרת חופש המחאה והביטוי.

מרצ היא המפלגה היחידה שגורסת שיש להפריד את הדת מהמדינה ונמשיך לפעול לחקיקת חוק יסוד: חופש הדת שיבטיח את זכותם של כל אזרחי המדינה ותושביה לחיות את חייהם על פי מנהגיהם, השקפתם, תרבותם ואמונתם. מרצ רואה במורשת ישראל ובמשפט העברי מקור השראה ליצירה ולהווי חיינו, אך לא מקור של סמכות או נורמה מחייבת במדינה דמוקרטית ובעולם הפתוח לקדמה, ליצירה ולמחקר.

מרצ תמשיך במאבק בלתי מתפשר בגזענות, ובאפליה החמורה והמכוונת נגד אזרחי ישראל הערבים. מלבד הבטחת שוויון מלא, מרצ תפעל להכרה במיעוט הערבי כמיעוט לאומי בעל זכויות קולקטיביות, ובזכותו לממש ולבטא את תרבותו הייחודית ולפעול בשפתו.מרצ תפעל לתיקון אי השוויון המובנה בדיני המשפחה בישראל, על ידי הנהגת נישואים וגירושים אזרחיים במדינת ישראל, כולל לבני זוג מאותו מין, ולהנהגת חלופה אזרחית לשירותים הניתנים היום על ידי מוסדות הדת, כגון שירותי הקבורה.

מרצ תילחם בתופעת הדרת הנשים שהפכה למכת מדינה, להבטחת ייצוגן בכל הגופים הציבוריים ובמוקדי קבלת החלטות, לרבות בצוותי משא ומתן מדיניים, להפסקת אפלייתן המתמשכת בתעסוקה, בחינוך ובבריאות ולמען ביטחונן האישי בתוך המשפחה ובמרחב הציבורי. 

בנוסף, מרצ תמשיך להוביל את המאבק למען צדק סביבתי, הכולל הגנה על משאבי הסביבה ועל הזכות לנגישות שווה של החברה אליהם, גם בדורות הבאים. מרצ מציעה מדיניות סביבתית מפורטת, של שימור מול פיתוח, של הגנה על משאבי הטבע וניצולם באופן בר קיימא, ושל הגנה על זכויות בעלי חיים ברגישות למצוקותם וסבלם.

מרצ רואה במערכת החינוך את המשאב החשוב ביותר לכינונה של חברה דמוקרטית, שוויונית ומצליחה, ותפעל לקידום חינוך חינם, שוויוני וערכי, עבור כל ילדי ישראל. 

מרצ מחויבת למאבק בשחיתות השלטונית, ורואה סכנה גדולה בקירבה בין בעלי הון לנושאי משרות שלטוניות.  עיקר המאבק בתחום זה נעוץ בצמצום הריכוזיות במשק,  צמצום השפעה של גופים גדולים על קבלת ההחלטות השלטונית ונקיטת צעדים קונקרטיים ביחס למימון בחירות וביחס לשתדלנים.